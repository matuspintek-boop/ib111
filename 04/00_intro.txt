# Testování a typy

Tento týden se zaměříme na «korektnost» (správnost) programů –
zejména nás budou zajímat nástroje, které nám pomohou psát programy
bez chyb. K dispozici máme dvě základní kategorie takových nástrojů:

 1. «statické», totiž takové, které analyzují program aniž by jej
    spouštěli – pracují podobně jako například ‹edulint›, který již
    znáte,
 2. «dynamické», které kontrolují, zda program pracuje správně během
    samotného provádění programu.

Tyto dva přístupy ke kontrole správnosti programu reprezentují
určitým způsobem opačné kompromisy. Dynamické nástroje jsou velice
«přesné» (umožňují kontrolovat prakticky libovolné, i velmi složité,
vlastnosti), ale nemůžou nám zaručit, že program se bude za všech
okolností chovat správně. Taková kontrola je často velmi časově
náročná, protože abychom si ověřili správnost programu, musíme jej
«testovat»: opakovaně spouštět s různými vstupy.

Statická kontrola je naopak méně přesná (umožňuje nám kontrolovat
pouze jednoduché vlastnosti programu), ale je rychlá (program není
potřeba spouštět) a «může» být «bezpečná» (tzn. některé statické
kontroly můžou zaručit, že určitý typ chyby v programu nikdy
za běhu nenastane).

V kategorii statických nástrojů jsou pro nás zajímavé zejména
«typové anotace», které lze kontrolovat programem ‹mypy›. V tomto
předmětu máme již zkušenost s «dynamickou» typovou kontrolou, kdy
pokus například o sečtení čísla a řetězce vede na běhovou chybu,
tzn. program v momentě, kdy se takovou operaci pokusí provést,
havaruje s výjimkou ‹TypeError›. Typové anotace a statická typová
kontrola nám umožní většině podobných chyb předejít, aniž bychom
museli program spustit (natož důkladně testovat).

Z těch dynamických jsou pro nás přístupná zejména dynamická
«tvrzení», která zapisujeme již známým klíčovým slovem ‹assert›.
Dynamická tvrzení nám zejména umožňují formalizovat a automaticky
při každém volání kontrolovat vstupní a výstupní podmínky funkcí
(podprogramů). Můžeme je také použít k zápisu a ověření dalších
podmínek, o kterých jsme přesvědčeni, že musí v daném místě programu
za každých okolností platit.

V obou případech (typové anotace a dynamická tvrzení) musíme do
programu přidat dodatečné informace, které netvoří přímo součást
výpočetní části programu (tzn. nepopisují samotné kroky výpočtu).
Mohlo by se na první pohled zdát, že přidávat tyto „přebytečné“
prvky do programu je práce navíc, která nás bude při programování
leda zdržovat. Trochu hlubší analýza ale odhalí, že počáteční zápis
programu tvoří jen zlomek celkového času, který programováním
strávíme – ladění a údržba typicky zaberou času mnohem víc.
Investice do anotací se většinou v těchto návazných fázích vývoje
programu velmi rychle vrátí.

Anotace plní 3 základní funkce:

 1. nutí nás hlouběji se zamyslet o chování programu – často si
    uvědomíme chybu už v čase, kdy uvažujeme jaké použít anotace,
 2. umožňují použití automatických nástrojů pro kontrolu správnosti,
    čím detekují chyby, které nám v prvním bodě přeci jen
    proklouznou,
 3. slouží jako dokumentace, jak pro programátory, kteří naše funkce
    chtějí použít, tak pro pozdější úpravy a opravy v samotném kódu.

Tento týden si práci s anotacemi (zejména těmi typovými) nacvičíme
na příkladech. Nejprve ale jejich použití demonstrujeme v několika
ukázkách:

 1. ‹shapes›      – typové anotace
 2. ‹barcode›     – vstupní a výstupní podmínky (1. část)
 3. ‹ean›         – vstupní a výstupní podmínky (2. část)

Elementární příklady:

 1. ‹typefun›     – základní typování funkcí
 2. ‹squares›     – složitější typování
 3. ‹fridays›     – typování

Přípravy:

 1. ‹database›     – typování
 2. ‹points›       – typování seznamů
 3. ‹course›       – kombinace typování
 4. ‹triangle›     – volitelné argumenty
 5. ‹doctor›       – zanořené seznamy
 6. ‹divisors›     – tabulace počtu společných dělitelů

Rozšířené úlohy:

 1. ‹squares›      – metoda nejmenších čtverců podruhé
 2. ‹life›         – hra života
 3. ‹predicates›   – příklady na pochopení kódu
 4. ‹poly› †       – derivace a integrace polynomů
 5. –              – (tbd)
 6. ‹precondition› – určování vstupní podmínky

Volitelné úlohy:

 1. ‹fibnum›       – čísla ve Fibonacciho soustavě
 2. –              – (tbd)
 3. ‹gambling›     – výpočet bodů podle hodu kostkami
