# If, cykly, proměnné

První kapitola sbírky slouží k procvičení látky z první přednášky –
tento princip bude v platnosti celý semestr.

Připomínáme, že příklady ze sekce příprav jsou «bodované» a v každém
čtyřtýdenním bloku «musíte» získat celkem alespoň 50 bodů (jakou
část získáte za přípravy je už nicméně na Vás). Abyste získali za
přípravy body, musíte je odevzdat vždy do «soboty 23:59». Detailněji
jsou pravidla popsána v části A.

Tento týden se budeme zabývat zejména tzv. «tokem řízení» (anglicky
«control flow») – téma, které jsme načali už v nultém týdnu. Jedná
se zejména o konstrukci podmíněného vykonání kódu (příkaz ‹if›) a
o konstrukce pro opakované spuštění sekvence příkazů (příkazy ‹for›,
‹while›). V menší míře se budeme zabývat také «proměnnými» –
pojmenovanými «hodnotami», vhodnými pro pozdější (případně
vícenásobné) použití.

V ukázkách si na příkladech vysvětlíme již zmiňované základní
konstrukce (teorii již znáte z přednášky). Ukázky označené znakem †
jsou náročnější – pravděpodobně se u nich budete muset více
soustředit. Nepovede-li se Vám takovou ukázku rozluštit napoprvé,
zkuste ji na pár dnů odložit, a vrátit se k ní později (poté, co se
Vám látka pro daný týden více rozležela v hlavě a již jste si
vyřešili pár příkladů).

 1. ‹triangle›    – návratové hodnoty podprogramů, funkce
 2. ‹sum›         – použití indexů v cyklech
 3. ‹fibonacci›   – přepis matematické posloupnosti do algoritmu
 4. ‹cycle›       – použití podmíněného příkazu
 5. ‹converge› †  – výběr podposloupnosti

Dále máte k dispozici několik elementárních příkladů, na kterých si
můžete nové konstrukce rychle procvičit:

 1. ‹divisors›    – zjištění počtu dělitelů čísla použitím cyklu
 2. ‹powers›      – součet po sobě jdoucích ⟦k⟧-tých mocnin
 3. ‹multiples›   – počítání násobků

Dalším krokem jsou samozřejmě již zmiňované přípravy. Ty, které
hodláte odevzdat, vypracujte «zcela samostatně», u těch zbývajících
můžete pracovat způsobem, který Vám nejvíce vyhovuje: samostatně,
probrat myšlenku se spolužáky, ale naprogramovat každý sám, dokonce
si můžete vzájemně pomáhat i se samotným zápisem kódu. Ujistěte se
ale, že «v žádném případě» neodevzdáváte příklad, se kterým Vám
někdo pomáhal, a nepomáhejte spolužákům s příklady, které sami
hodláte odevzdat!

 1. ‹sequence›    – ⟦n⟧-té číslo posloupnosti s parametry
 2. ‹nested›      – vnořené posloupnosti
 3. ‹triples›     – největší pythagorejská trojice
 4. ‹geometry›    – predikáty trojúhelníkových vlastností
 5. ‹fibsum›      – suma sudých členů Fibonacciho posloupnosti
 6. ‹next›        – výpočet následujícího většího násobku

V předposlední sekci jsou rozšířené příklady: některé z nich si
vyřešíte příští týden na cvičení, ostatní můžete řešit se spolužáky
nebo samostatně jako přípravu na zkoušku. K těmto příkladům
naleznete v kapitole K vzorová řešení: silně Vám ale doporučujeme na
řešení se nedívat, dokud příklad nemáte vyřešený, nebo jste se u něj
vysloveně nezasekli.

 1. ‹even›        – součet sudých mocnin
 2. ‹prime›       – kontrola prvočíselnosti
 3. ‹coins›       – minimální počet mincí pro hodnotu
 4. ‹fibfibsum› † – použití posloupnosti k indexaci
 5. ‹abundant› †  – vlastnosti čísel a jejich dělitelů
 6. ‹amicable› †  – vlastnosti dvojic čísel

Poslední částí jsou tzv. volitelné příklady. Ty si můžete vypracovat
dle libovůle samostatně nebo ve skupině, na rozdíl od příkladů typu
‹r› však k těmto příkladům řešení nepřikládáme.

 1. ‹lvseq›       – ⟦n⟧-tý prvek jednoduché parametrické posloupnosti
 2. ‹dnsum›       – součet dvouciferných čísel s podmínkou
 3. ‹path›        – největší číslo v zadané posloupnosti
